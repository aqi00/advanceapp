古诗十九首|佚名|汉朝|迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨；\n河汉清且浅，相去复几许。\n盈盈一水间，脉脉不得语。
江南|乐府诗|汉朝|江南可采莲，莲叶何田田。\n鱼戏莲叶间。\n鱼戏莲叶东，鱼戏莲叶西，\n鱼戏莲叶南，鱼戏莲叶北。
上邪|乐府诗|汉朝|上邪，我欲与君相知，长命无绝衰。\n山无陵，江水为竭，\n冬雷震震，夏雨雪，\n天地合，乃敢与君绝。
长歌行|乐府诗|汉朝|青青园中葵，朝露待日晞。\n阳春布德泽，万物生光辉。\n常恐秋节至，焜黄华叶衰。\n百川东到海，何时复西归？\n少壮不努力，老大徒伤悲。
赠从弟|刘桢|汉朝|亭亭山上松，瑟瑟谷中风。\n风声一何盛，松枝一何劲。\n冰霜正惨凄，终岁常端正。\n岂不罹凝寒？松柏有本性。
观沧海|曹操|三国|东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中。\n星汉灿烂，若出其里。\n幸甚至哉，歌以咏志。
龟虽寿|曹操|三国|神龟虽寿，犹有竟时；\n腾蛇乘雾，终为土灰。\n老骥伏枥，志在千里；\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。
短歌行|曹操|三国|对酒当歌，人生几何。\n譬如朝露，去日苦多。\n慨当以慷，忧思难忘。\n何以解忧？唯有杜康。\n青青子衿，悠悠我心。\n但为君故，沉吟至今。\n呦呦鹿鸣，食野之苹。\n我有嘉宾，鼓瑟吹笙。\n明明如月，何时可掇？ \n忧从中来，不可断绝。\n越陌度阡，枉用相存。\n契阔谈宴，心念旧恩。\n月明星稀，乌鹊南飞。\n绕树三匝，何枝可依？\n山不厌高，海不厌深。\n周公吐哺，天下归心。
七步诗|曹植|三国|煮豆持作羹，漉菽以为汁。\n萁在釜下燃，豆在釜中泣。\n本自同根生，相煎何太急？
饮酒|陶渊明|晋朝|结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。
归园田居|陶渊明|晋朝|种豆南山下，草盛豆苗稀。\n晨兴理荒秽，带月荷锄归。\n道狭草木长，夕露沾我衣。\n衣沾不足惜，但使愿无违。
山中杂诗|吴均|南北朝|山际见来烟，竹中窥落日。\n鸟向檐上飞，云从窗里出。
野望|王绩|隋朝|东皋薄暮望，徙倚欲何依。\n树树皆秋色，山山唯落晖。\n牧人驱犊返，猎马带禽归。\n相顾无相识，长歌怀采薇。
咏鹅|骆宾王|唐朝|鹅　鹅　鹅，曲项向天歌。\n白毛浮绿水，红掌拨清波。
易水送别|骆宾王|唐朝|此地别燕丹，壮士发冲冠。\n昔时人已没，今日水犹寒。
风|李峤|唐朝|解落三秋叶，能开二月花。\n过江千尺浪，入竹万竿斜。
赋得自君之出矣|张九龄|唐朝|自君之出矣，不复理残机。\n思君如满月，夜夜减清辉。
登鹳雀楼|王之涣|唐朝|白日依山尽，黄河入海流。\n欲穷千里目，更上一层楼。
春晓|孟浩然|唐朝|春眠不觉晓，处处闻啼鸟。\n夜来风雨声，花落知多少。
宿建德江|孟浩然|唐朝|移舟泊烟渚，日暮客愁新。\n野旷天低树，江清月近人。
终南望余雪|祖咏|唐朝|终南阴岭秀，积雪浮云端。\n林表明霁色，城中增暮寒。
画|王维|唐朝|远看山有色，近听水无声。\n春去花还在，人来鸟不惊。
鹿柴|王维|唐朝|空山不见人，但闻人语响。\n返景入深林，复照青苔上。
相思|王维|唐朝|红豆生南国，春来发几枝。\n愿君多采撷，此物最相思。
鸟鸣涧|王维|唐朝|人闲桂花落，夜静春山空。\n月出惊山鸟，时鸣春涧中。
竹里馆|王维|唐朝|独坐幽篁里，弹琴复长啸。\n深林人不知，明月来相照。
杂诗|王维|唐朝|君自故乡来，应知故乡事。\n来日绮窗前，寒梅著花未？
静夜思|李白|唐朝|床前明月光，疑是地上霜。\n举头望明月，低头思故乡。
秋浦歌其一|李白|唐朝|白发三千丈，缘愁似个长。\n不知明镜里，何处得秋霜。
秋浦歌其二|李白|唐朝|炉火照天地，红星乱紫烟。\n赧郎明月夜，歌曲动寒川。
独坐敬亭山|李白|唐朝|众鸟高飞尽，孤云独去闲。\n相看两不厌，只有敬亭山。
八阵图|杜甫|唐朝|功盖三分国，名成八阵图。\n江流石不转，遗恨失吞吴。
绝句|杜甫|唐朝|迟日江山丽，春风花草香。\n泥融飞燕子，沙暖睡鸳鸯。
华子岗|裴迪|唐朝|日落松风起，还家草露晞。\n云光侵履迹，山翠拂人衣。
逢雪宿芙蓉山|刘长卿|唐朝|日暮苍山远，天寒白屋贫。\n柴门闻犬吠，风雪夜归人。
送灵澈上人|刘长卿|唐朝|苍苍竹林寺，杳杳钟声晚。\n荷笠带斜阳，青山独归远。
听筝|李端|唐朝|鸣筝金粟柱，素手玉房前。\n欲得周郎顾，时时误拂弦。
塞下曲其一|卢纶|唐朝|林暗草惊风，将军夜引弓。\n平明寻白羽，没在石棱中。
塞下曲其二|卢纶|唐朝|月黑雁飞高，单于夜遁逃。\n欲将轻骑逐，大雪满弓刀。
悯农其一|李绅|唐朝|锄禾日当午，汗滴禾下土。\n谁知盘中餐，粒粒皆辛苦。
悯农其二|李绅|唐朝|春种一粒粟，秋收万颗子。\n四海无闲田，农夫犹饿死。
池上|白居易|唐朝|小娃撑小艇，偷采白莲回。\n不解藏踪迹，浮萍一道开。
问刘十九|白居易|唐朝|绿蚁新醅酒，红泥小火炉。\n晚来天欲雪，能饮一杯无。
江雪|柳宗元|唐朝|千山鸟飞绝，万径人踪灭。\n孤舟蓑笠翁，独钓寒江雪。
行宫|元稹|唐朝|寥落古行宫，宫花寂寞红。\n白头宫女在，闲坐说玄宗。
寻隐者不遇|贾岛|唐朝|松下问童子，言师采药去。\n只在此山中，云深不知处。
剑客|贾岛|唐朝|十年磨一剑，霜刃未曾试。\n今日把示君，谁有不平事？
春怨|金昌绪|唐朝|打起黄莺儿，莫教枝上啼。\n啼时惊妾梦，不得到辽西。
宫词|张祜|唐朝|故国三千里，深宫二十年。\n一声何满子，双泪落君前。
马诗|李贺|唐朝|大漠沙如雪，燕山月似钩。\n何当金络脑，快走踏清秋。
登乐游原|李商隐|唐朝|向晚意不适，驱车登古原。\n夕阳无限好，只是近黄昏。
夜宿山寺|杨亿|宋朝|危楼高百尺，手可摘星辰。\n不敢高声语，恐惊天上人。
江上渔者|范仲淹|宋朝|江上往来人，但爱鲈鱼美。\n君看一叶舟，出没风波里。
陶者|梅尧臣|宋朝|陶尽门前土，屋上无片瓦。\n十指不沾泥，鳞鳞居大厦。
小满|欧阳修|宋朝|夜莺啼绿柳，皓月醒长空。\n最爱垄头麦，迎风笑落红。
山村咏怀|邵雍|宋朝|一去二三里，烟村四五家。\n亭台六七座，八九十枝花。
梅花|王安石|宋朝|墙角数枝梅，凌寒独自开。\n遥知不是雪，为有暗香来。
蚕妇|张俞|宋朝|昨日入城市，归来泪满巾。\n遍身罗绮者，不是养蚕人。
夏日绝句|李清照|宋朝|生当作人杰，死亦为鬼雄。\n至今思项羽，不肯过江东。
村居杂诗|刘因|元朝|邻翁走相报，隔窗呼我起。\n数日不见山，今朝翠如洗。
除夜太原寒甚|于谦|明朝|寄语天涯客，轻寒底用愁？\n春风来不远，只在屋东头。
燕子矶口占|史可法|明朝|来家不面母，咫尺犹千里。\n矶头洒清泪，滴滴沉江底。
江村|黄宗羲|明朝|江水绕孤村，芳菲在何处？\n春从啼鸟来，啼是春归处。
海上|顾炎武|明朝|海上雪深时，长空无一雁。\n平生李少卿，持酒来相劝。
所见|袁枚|清朝|牧童骑黄牛，歌声振林樾。\n意欲捕鸣蝉，忽然闭口立。
敕勒歌|北朝民歌|南北朝|敕勒川，阴山下。天似穹庐，笼盖四野。\n天苍苍，野茫茫，风吹草低见牛羊。
回乡偶书其一|贺知章|唐朝|少小离家老大回，乡音无改鬓毛衰。\n儿童相见不相识，笑问客从何处来。
回乡偶书其二|贺知章|唐朝|离别家乡岁月多，近来人事半消磨。\n惟有门前镜湖水，春风不改旧时波。
咏柳|贺知章|唐朝|碧玉妆成一树高，万条垂下绿丝绦。\n不知细叶谁裁出，二月春风似剪刀。
凉州词|王翰|唐朝|葡萄美酒夜光杯，欲饮琵琶马上催。\n醉卧沙场君莫笑，古来征战几人回？
凉州词|王之涣|唐朝|黄河远上白云间，一片孤城万仞山。\n羌笛何须怨杨柳，春光不度玉门关。
芙蓉楼送别辛渐|王昌龄|唐朝|寒雨连江夜入吴，平明送客楚山孤。\n洛阳亲友如相问，一片冰心在玉壶。
出塞|王昌龄|唐朝|秦时明月汉时关，万里长征人未还。\n但使龙城飞将在，不教胡马度阴山。
从军行|王昌龄|唐朝|青海长云暗雪山，孤城遥望玉门关。\n黄沙百战穿金甲，不破楼兰终不还。
长信秋词|王昌龄|唐朝|奉帚平明金殿开，且将团扇共徘徊。\n玉颜不及寒鸦色，犹带昭阳日影来。
九月九日忆山东兄弟|王维|唐朝|独在异乡为异客，每逢佳节倍思亲。\n遥知兄弟登高处，遍插茱萸少一人。
送元二使安西|王维|唐朝|渭城朝雨浥轻尘，客舍青青柳色新。\n劝君更尽一杯酒，西出阳关无故人。
少年行|王维|唐朝|新丰美酒斗十千，咸阳游侠多少年。\n相逢意气为君饮，系马高楼垂柳边。
望庐山瀑布|李白|唐朝|日照香炉生紫烟，遥看瀑布挂前川。\n飞流直下三千尺，疑是银河落九天。
望天门山|李白|唐朝|天门中断楚江开，碧水东流至此回。\n两岸青山相对出，孤帆一片日边来。
客中坐|李白|唐朝|兰陵美酒郁金香，玉碗盛来琥珀光。\n但使主人能醉客，不知何处是他乡。
赠汪伦|李白|唐朝|李白乘舟将欲行，忽闻岸上踏歌声。\n桃花潭水深千尺，不及汪伦送我情。
送孟浩然之广陵|李白|唐朝|故人西辞黄鹤楼，烟花三月下扬州。\n孤帆远影碧空尽，惟见长江天际流。
早发白帝城|李白|唐朝|朝辞白帝彩云间，千里江陵一日还。\n两岸猿声啼不住，轻舟已过万重山。
闻王昌龄左迁龙标遥有此寄|李白|唐朝|杨花落尽子规啼，闻道龙标过五溪。\n我寄愁心与明月，随君直到夜郎西。
峨眉山月歌|李白|唐朝|峨眉山月半轮秋，影入平羌江水流。\n夜发清溪向三峡，思君不见下渝州。
春夜洛城闻笛|李白|唐朝|谁家玉笛暗飞声，散入春风满洛城。\n此夜曲中闻折柳，何人不起故园情。
别董大|高适|唐朝|千里黄云白日曛，北风吹雁雪纷纷。\n莫愁前路无知己，天下谁人不识君。
塞上听吹笛|高适|唐朝|雪净胡天牧马还，月明羌笛戍楼间。\n借问梅花何处落，风吹一夜满关山。
劝学|颜真卿|唐朝|三更灯火五更鸡，正是男儿读书时。\n黑发不知勤学早，白首方悔读书迟。
绝句|杜甫|唐朝|两个黄鹂鸣翠柳，一行白鹭上青天。\n窗含西岭千秋雪，门泊东吴万里船。
江畔独步寻花其一|杜甫|唐朝|黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。
江畔独步寻花其二|杜甫|唐朝|黄师塔前江水东，春光懒困倚微风。\n桃花一簇开无主，可爱深红爱浅红？
江南逢李龟年|杜甫|唐朝|岐王宅里寻常见，崔九堂前几度闻。\n正是江南好风景，落花时节又逢君。
戏为六绝句|杜甫|唐朝|王杨卢骆当时体，轻薄为文哂未休。\n尔曹身与名俱灭，不废江河万古流。
逢入京使|岑参|唐朝|故园东望路漫漫，双袖龙钟泪不干。\n马上相逢无纸笔，凭君传语报平安。
枫桥夜泊|张继|唐朝|月落乌啼霜满天，江枫渔火对愁眠。\n姑苏城外寒山寺，夜半钟声到客船。
渔歌子|张志和|唐朝|西塞山前白鹭飞，桃花流水鳜鱼肥。\n青箬笠，绿蓑衣，斜风细雨不须归。
月夜|刘方平|唐朝|更深月色半人家，北斗阑干南斗斜。\n今夜偏知春气暖，虫声新透绿窗纱。
寒食|韩翃|唐朝|春城无处不飞花，寒食东风御柳斜。\n日暮汉宫传蜡烛，轻烟散入五侯家。
送李判官之润州行营|刘长卿|唐朝|万里辞家事鼓鼙，金陵驿路楚云西。\n江春不肯留归客，草色青青送马蹄。
滁州西涧|韦应物|唐朝|独怜幽草涧边生，上有黄鹂深树鸣。\n春潮带雨晚来急，野渡无人舟自横。
夜上受降城闻笛|李益|唐朝|回乐峰前沙似雪，受降城外月如霜。\n不知何处吹芦管，一夜征人尽望乡。
听晓角|李益|唐朝|边城昨夜堕关榆，晓角当城汉月孤。\n无限塞鸿飞不度，秋风卷入小单于。
塞下曲|李益|唐朝|伏波惟愿裹尸还，定远何需生入关。\n莫遣只轮归海窟，仍留一箭定天山。
从军北征|李益|唐朝|天山雪后海风寒，横笛偏吹行路难。\n碛里征人三十万，一时回首月明看。
秋思|张籍|唐朝|洛阳城里见秋风，欲作家书意万重。\n复恐匆匆说不尽，行人临发又开封。
登科后|孟郊|唐朝|昔日龌龊不足夸，今朝放荡思无涯。\n春风得意马蹄疾，一日看尽长安花。
城东早春|杨巨源|唐朝|诗家清景在新春，绿柳才黄半未匀。\n若待上林花似锦，出门俱是看花人。
初春小雨|韩愈|唐朝|天街小雨润如酥，草色遥看近却无。\n最是一年春好处，绝胜烟柳满皇都。
雨过山村|王建|唐朝|雨里鸡鸣一两家，竹溪村路板桥斜。\n妇姑相唤浴蚕去，闲看中庭栀子花。
竹枝词其一|刘禹锡|唐朝|杨柳青青江水平，闻郎江上踏歌声。\n东边日出西边雨，道是无晴却有晴。
竹枝词其二|刘禹锡|唐朝|山桃红花满上头，蜀江春水拍山流。\n花红易衰似郎意，水流无限似侬愁。
浪淘沙|刘禹锡|唐朝|九曲黄河万里沙，浪淘风簸自天涯。\n如今直上银河去，同到牵牛织女家。
秋词|刘禹锡|唐朝|自古逢秋悲寂寥，我言秋日胜春朝。\n晴空一鹤排云上，便引诗情到碧霄。
石头城|刘禹锡|唐朝|山围故国周遭在，潮打空城寂寞回。\n淮水东边旧时月，夜深还过女墙来。
望洞庭|刘禹锡|唐朝|湖光秋月两相和，潭面无风镜未磨。\n遥望洞庭山水翠，白银盘里一青螺。
乌衣巷|刘禹锡|唐朝|朱雀桥边野草花，乌衣巷口夕阳斜。\n旧时王谢堂前燕，飞入寻常百姓家。
戏赠看花诸君子|刘禹锡|唐朝|紫陌红尘拂面来，无人不道看花回。\n玄都观里桃千树，尽是刘郎去后栽。
再游玄都观|刘禹锡|唐朝|百亩庭中半是苔，桃花净尽菜花开。\n种桃道士归何处，前度刘郎今又来。
题都城南庄|崔护|唐朝|去年今日此门中，人面桃花相映红。\n人面不知何处在，桃花依旧笑春风。
近试上张水部|朱庆馀|唐朝|洞房昨夜停红烛，待晓堂前拜舅姑。\n妆罢低声问夫婿，画眉深浅入时无？
暮江吟|白居易|唐朝|一道残阳铺水中，半江瑟瑟半江红。\n可怜九月初三夜，露似珍珠月似弓。
大林寺桃花|白居易|唐朝|人间四月芳菲尽，山寺桃花始盛开。\n长恨春归无觅处，不觉转入此中来。
忆江南其一|白居易|唐朝|江南好，风景旧曾谙。\n日出江花红胜火，春来江水绿如蓝。\n能不忆江南？
忆江南其二|白居易|唐朝|江南忆，最忆是杭州。\n山寺月中寻桂子，郡亭枕上看潮头。\n何日更重游？
忆江南其三|白居易|唐朝|江南忆，其次忆吴宫。\n吴酒一杯春竹叶，吴娃双舞醉芙蓉。\n早晚复相逢？
离思|元稹|唐朝|曾经沧海难为水，除却巫山不是云。\n取次花丛懒回顾，半缘修道半缘君。
小儿垂钓|胡令能|唐朝|蓬头稚子学垂纶，侧坐莓苔草映身。\n路人借问遥招手，怕得鱼惊不应人。
南园|李贺|唐朝|寻章摘句老雕虫，晓月当帘挂玉弓。\n不见年年辽海上，文章何处哭秋风。
金缕衣|杜秋娘|唐朝|劝君莫惜金缕衣，劝君须惜少年时。\n有花堪折直须折，莫待无花空折枝。
江南春|杜牧|唐朝|千里莺啼绿映红，水村山郭酒旗风。\n南朝四百八十寺，多少楼台烟雨中。
清明|杜牧|唐朝|清明时节雨纷纷，路上行人欲断魂。\n借问酒家何处有？牧童遥指杏花村。
秋夕|杜牧|唐朝|银烛秋光冷画屏，轻罗小扇扑流萤。\n天阶夜色凉如水，坐看牵牛织女星。
泊秦淮|杜牧|唐朝|烟笼寒水月笼沙，夜泊秦淮近酒家。\n商女不知亡国恨，隔江犹唱后庭花。
山行|杜牧|唐朝|远上寒山石径斜，白云生处有人家。\n停车坐爱枫林晚，霜叶红于二月花。
赤壁|杜牧|唐朝|折戟沉沙铁未销，自将磨洗认前朝。\n东风不与周郎便，铜雀春深锁二乔。
过华清宫|杜牧|唐朝|长安回望绣成堆，山顶千门次第开。\n一骑红尘妃子笑，无人知是荔枝来。
夜雨寄北|李商隐|唐朝|君问归期未有期，巴山夜雨涨秋池。\n何当共剪西窗烛，却话巴山夜雨时。
贾生|李商隐|唐朝|宣室求贤访逐臣，贾生才调更无伦。\n可怜夜半虚前席，不问苍生问鬼神。
嫦娥|李商隐|唐朝|云母屏风烛影深，长河渐落晓星沉。\n嫦娥应悔偷灵药，碧海青天夜夜心。
乞巧|林杰|唐朝|七夕今宵看碧霄，牵牛织女渡河桥。\n家家乞巧望秋月，穿尽红丝几万条。
天竺寺八月十五日夜桂子|皮日休|唐朝|玉颗珊珊下月轮，殿前拾得露华新。\n至今不会天中事，应是嫦娥掷与人。
题菊花|黄巢|唐朝|飒飒西风满院栽，蕊寒香冷蝶难来。\n他年我若为青帝，报与桃花一处开。
不第后赋菊|黄巢|唐朝|待到秋来九月八，我花开后百花杀。\n冲天香阵透长安，满城尽带黄金甲。
山居夏日|高骈|唐朝|绿树阴浓夏日长，楼台倒影入池塘。\n水晶帘动微风起，满架蔷薇一院香。
焚书坑|章碣|唐朝|竹帛烟销帝业虚，关河空锁祖龙居。\n坑灰未冷山东乱，刘项原来不读书。
金陵图|韦庄|唐朝|谁谓伤心画不成，画人心逐世人情。\n君看六幅南朝事，老木寒云满故城。
淮上与友人别|郑谷|唐朝|扬子江头杨柳春，杨花愁杀渡江人。\n数声风笛离亭晚，君向潇湘我向秦。
社日|王驾|唐朝|鹅湖山下稻粱肥，豚栅鸡栖半掩扉。\n桑柘影斜春社散，家家扶得醉人归。
牧童|吕岩|唐朝|草铺横野六七里，笛弄晚风三四声。\n归来饱饭黄昏后，不脱蓑衣卧月明。
书河上亭壁|寇准|宋朝|岸阔樯稀波渺茫，独凭危槛思何长。\n萧萧远树疏林外，一半秋山带夕阳。
宿甘露寺僧舍|曾公亮|宋朝|枕中云气千峰近，床底松声万壑哀。\n要看银山拍天浪，开窗放入大江来。
画眉鸟|欧阳修|宋朝|百啭千声随意移，山花红紫树高低。\n始知锁向金笼听，不及林间自在啼。
淮中晚泊犊头|苏舜钦|宋朝|春阴垂野草青青，时有幽花一树明。\n晚泊孤舟古祠下，满川风雨看潮生。
乡思|李觏|宋朝|人言落日是天涯，望极天涯不见家。\n已恨碧山相阻隔，碧山还被暮云遮。
西楼|曾巩|宋朝|海浪如云去却回，北风吹起数声雷。\n朱楼四面钩疏箔，卧看千山急雨来。
元日|王安石|宋朝|爆竹声中一岁除，春风送暖入屠苏。\n千门万户曈曈日，总把新桃换旧符。
书湖阴先生壁|王安石|宋朝|茅檐长扫静无苔，花木成畦手自栽。\n一水护田将绿绕，两山排闼送青来。
泊船瓜洲|王安石|宋朝|京口瓜洲一水间，钟山只隔数重山。\n春风又绿江南岸，明月何时照我还。
登飞来峰|王安石|宋朝|飞来峰上千寻塔，闻说鸡鸣见日升。\n不畏浮云遮望眼，自缘身在最高层。
海棠|苏轼|宋朝|东风袅袅泛崇光，香雾空蒙月转廊。\n只恐夜深花睡去，故烧高烛照红妆。
惠崇春江晚景|苏轼|宋朝|竹外桃花三两枝，春江水暖鸭先知。\n蒌蒿满地芦芽短，正是河豚欲上时。
题西林壁|苏轼|宋朝|横看成岭侧成峰，远近高低各不同。\n不识庐山真面目，只缘身在此山中。
惠州一绝|苏轼|宋朝|罗浮山下四时春，卢橘杨梅次第新。\n日啖荔枝三百颗，不辞长作岭南人。
饮湖上初晴后雨|苏轼|宋朝|水光潋滟晴方好，山色空濛雨亦奇。\n欲将西湖比西子，浓妆淡抹总相宜。
六月二十七日望湖楼醉书|苏轼|宋朝|黑云翻墨未遮山，白雨跳珠乱入船。\n卷地风来忽吹散，望湖楼下水如天。
赠刘景文|苏轼|宋朝|荷尽已无擎雨盖，菊残犹有傲霜枝。\n一年好景君须记，正是橙黄橘绿时。
鄂州南楼书事|黄庭坚|宋朝|四顾山光接水光，凭栏十里芰荷香。\n清风明月无人管，并作南楼一味凉。
十七日观潮|陈师道|宋朝|漫漫平沙走白虹，瑶台失手玉杯空。\n晴天摇动清江底，晚日浮沉急浪中。
病牛|李纲|宋朝|耕犁千亩实千箱，力尽筋疲谁复伤？\n但得众生皆得饱，不辞羸病卧残阳。
三衢道中|曾几|宋朝|梅子黄时日日晴，小溪泛尽却山行。\n绿阴不减来时路，添得黄鹂四五声。
咏牡丹|陈与义|宋朝|一自胡尘入汉关，十年伊洛路漫漫。\n青墩溪畔龙钟客，独立东风看牡丹。
登池州翠微亭|岳飞|宋朝|经年尘土满征衣，特特寻芳上翠微。\n好水好山看不足，马蹄催趁月明归。
题临安邸|林升|宋朝|山外青山楼外楼，西湖歌舞几时休？\n暖风熏得游人醉，直把杭州作汴州。
剑门道中遇微雨|陆游|宋朝|衣上征尘杂酒痕，远游无处不销魂。\n此身合是诗人未？细雨骑驴入剑门。
冬夜读书示子聿|陆游|宋朝|古人学问无遗力，少壮工夫老始成。\n纸上得来终觉浅，绝知此事要躬行。
小园|陆游|宋朝|小园烟草接邻家，桑柘阴阴一径斜。\n卧读陶诗未终卷，又乘微雨去锄瓜。
沈园其一|陆游|宋朝|城上斜阳画角哀，沈园非复旧池台。\n伤心桥下春波绿，曾是惊鸿照影来。
沈园其二|陆游|宋朝|梦断香消四十年，沈园柳老不吹绵。\n此身行作稽山土，犹吊遗踪一泫然。
秋夜将晓出篱门迎凉有感|陆游|宋朝|三万里河东入海，五千仞岳上摩天。\n遗民泪尽胡尘里，南望王师又一年。
十一月四日风雨大作|陆游|宋朝|僵卧孤村不自哀，尚思为国戍轮台。\n夜阑卧听风吹雨，铁马冰河入梦来。
示儿|陆游|宋朝|死去元知万事空，但悲不见九州同。\n王师北定中原日，家祭无忘告乃翁。
四时田园杂兴其一|范成大|宋朝|高田二麦接山青，傍水低田绿未耕。\n桃杏满村春似锦，踏歌椎鼓过清明。
四时田园杂兴其二|范成大|宋朝|昼出耘田夜绩麻，村庄儿女各当家。\n童孙未解供耕织，也傍桑阴学种瓜。
四时田园杂兴其三|范成大|宋朝|梅子金黄杏子肥，麦花雪白菜花稀。\n日长篱落无人过，唯有蜻蜓蛱蝶飞。
州桥|范成大|宋朝|州桥南北是天街，父老年年等驾回。\n忍泪失声询使者，几时真有六军来？
小池|杨万里|宋朝|泉眼无声惜细流，树阴照水爱晴柔。\n小荷才露尖尖角，早有蜻蜓立上头。
晓出净慈寺送林子方|杨万里|宋朝|毕竟西湖六月中，风光不与四时同。\n接天莲叶无穷碧，映日荷花别样红。
宿新市徐公店|杨万里|宋朝|篱落疏疏一径深，树头花落未成阴。\n儿童急走追黄蝶，飞入菜花无处寻。
桑茶坑道中|杨万里|宋朝|晴明风日雨干时，草满花堤水满溪。\n童子柳阴眠正着，一牛吃过柳阴西。
闲居初夏午睡起|杨万里|宋朝|梅子留酸软齿牙，芭蕉分绿与窗纱。\n日长睡起无情思，闲看儿童捉柳花。
舟过安仁|杨万里|宋朝|一叶渔船两小童，收篙停棹坐船中。\n怪生无雨都张伞，不是遮头是使风。
过松源晨炊漆公店|杨万里|宋朝|莫言下岭便无难，赚得行人错喜欢。\n正入万山围子里，一山放过一山拦。
春日|朱熹|宋朝|胜日寻芳泗水滨，无边光景一时新。\n等闲识得东风面，万紫千红总是春。
观书有感|朱熹|宋朝|半亩方塘一鉴开，天光云影共徘徊。\n问渠那得清如许？为有源头活水来。
偶成|朱熹|宋朝|少年易学老难成，一寸光阴不可轻。\n未觉池塘春草梦，阶前梧叶已秋声。
除夜自石湖归苕溪|姜夔|宋朝|细草穿沙雪半销，吴宫烟冷水迢迢。\n梅花竹里无人见，一夜吹香过石桥。
淮村兵后|戴复古|宋朝|小桃无主自开花，烟草茫茫带晓鸦。\n几处败垣围故井，向来一一是人家。
约客|赵师秀|宋朝|黄梅时节家家雨，青草池塘处处蛙。\n有约不来过夜半，闲敲棋子落灯花。
乡村四月|翁卷|宋朝|绿遍山原白满川，子规声里雨如烟。\n乡村四月闲人少，才了蚕桑又插田。
夜书所见|叶绍翁|宋朝|萧萧梧叶送寒声，江上秋风动客情。\n知有儿童挑促织，夜深篱落一灯明。
游园不值|叶绍翁|宋朝|应怜屐齿印苍苔，小扣柴扉久不开。\n春色满园关不住，一枝红杏出墙来。
绝句|志南和尚|宋朝|古木阴中系短篷，杖藜扶我过桥东。\n沾衣欲湿杏花雨，吹面不寒杨柳风。
扬子江|文天祥|宋朝|几日随风北海游，回从扬子大江头。\n臣心一片磁针石，不指南方不肯休。
湖州歌其一|汪元量|宋朝|青天淡淡月荒荒，两岸淮田尽战场。\n宫女不眠开眼坐，更听人唱哭襄阳。
湖州歌其二|汪元量|宋朝|北望燕云不尽头，大江东去水悠悠。\n夕阳一片寒鸦外，目断东西四百州。
画菊|郑思肖|宋朝|花开不并百花丛，独立疏篱趣未穷。\n宁可枝头抱香死，何曾吹落北风中。
墨梅|王冕|元朝|吾家洗砚池头树，朵朵花开淡墨痕。\n不要人夸好颜色，只留清气满乾坤。
次韵和王文明绝句漫兴|刘基|明朝|芙蓉湖上夕阳低，杨柳枝头一鸟栖。\n独倚阑干看春色，白云飞过若耶溪。
天平山中|杨基|明朝|细雨茸茸湿楝花，南风树树熟枇杷。\n徐行不记山深浅，一路莺啼送到家。
秋望|高启|明朝|霜后芙蓉落远洲，雁行初过客登楼。\n荒烟平楚苍茫处，极目江南总是秋。
石灰吟|于谦|明朝|千锤万凿出深山，烈火焚烧若等闲。\n粉身碎骨浑不怕，要留清白在人间。
画鸡|唐寅|明朝|头上红冠不用裁，满身雪白走将来。\n平生不敢轻言语，一叫千门万户开。
读秦纪|陈恭尹|清朝|谤声易弭怨难除，秦法虽严亦甚疏。\n夜半桥边呼孺子，人间犹有未烧书。
竹石|郑板桥|清朝|咬定青山不放松，立根原在破岩中。\n千磨万击还坚劲，任尔东西南北风。
论诗|赵翼|清朝|李杜诗篇万口传，至今已觉不新鲜。\n江山代有才人出，各领风骚数百年。
村居|高鼎|清朝|草长莺飞二月天，拂堤杨柳醉春烟。\n儿童散学归来早，忙趁东风放纸鸢。
己亥杂诗其一|龚自珍|清朝|浩荡离愁白日斜，吟鞭东指即天涯。\n落红不是无情物，化作春泥更护花。
己亥杂诗其二|龚自珍|清朝|九州生气恃风雷，万马齐喑究可哀。\n我劝天公重抖擞，不拘一格降人才。
村居|高鼎|清朝|草长莺飞二月天，拂堤杨柳醉春烟。\n儿童散学归来早，忙趁东风放纸鸢。 
十五从军行|乐府诗|汉朝|十五从军征，八十始得归。\n道逢乡里人，家中有阿谁？\n遥看是君家，松柏冢累累。\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知贻阿谁？\n出门东向望，泪落沾我衣。
饮马长城窟行|乐府诗|汉朝|青青河畔草，绵绵思远道。\n远道不可思，宿昔梦见之。\n梦见在我傍，忽觉在他乡。\n他乡各异县，辗转不相见。\n枯桑知天风，海水知天寒。\n入门各自媚，谁肯相为言？\n客从远方来，遗我双鲤鱼。\n呼儿烹鲤鱼，中有尺素书。\n长跪读素书，书中竟何如？\n上言加餐饭，下言长相忆。
陌上桑|乐府诗|汉朝|日出东南隅，照我秦氏楼。\n秦氏有好女，自名为罗敷。\n罗敷喜蚕桑，采桑城南隅。\n青丝为笼系，桂枝为笼钩。\n头上倭堕髻，耳中明月珠。\n缃绮为下裙，紫绮为上襦。\n行者见罗敷，下担捋髭须。\n少年见罗敷，脱帽著帩头。\n耕者忘其犁，锄者忘其锄。\n来归相怨怒，但坐观罗敷。\n使君从南来，五马立踟蹰。\n使君遣吏往，问是谁家姝？\n“秦氏有好女，自名为罗敷。”\n“罗敷年几何？”“二十尚不足，十五颇有余。”\n使君谢罗敷：“宁可共载不？”\n罗敷前致辞：“使君一何愚！\n使君自有妇，罗敷自有夫。”\n东方千余骑，夫婿居上头。\n何用识夫婿？白马从骊驹；\n青丝系马尾，黄金络马头；\n腰中鹿卢剑，可值千万余。\n十五府小吏，二十朝大夫，\n三十侍中郎，四十专城居。\n为人洁白皙，鬑鬑颇有须。\n盈盈公府步，冉冉府中趋。\n坐中数千人，皆言夫婿殊。
木兰辞|佚名|南北朝|唧唧复唧唧，木兰当户织。\n不闻机杼声，惟闻女叹息。\n问女何所思，问女何所忆。\n女亦无所思，女亦无所忆。\n昨夜见军帖，可汗大点兵。\n军书十二卷，卷卷有爷名。\n阿爷无大儿，木兰无长兄。\n愿为市鞍马，从此替爷征。\n东市买骏马，西市买鞍鞯。\n南市买辔头，北市买长鞭。\n旦辞爷娘去，暮宿黄河边。\n不闻爷娘唤女声，但闻黄河流水鸣溅溅。\n旦辞黄河去，暮至黑山头。\n不闻爷娘唤女声，但闻燕山胡骑鸣啾啾。\n万里赴戎机，关山度若飞。\n朔气传金柝，寒光照铁衣。\n将军百战死，壮士十年归。\n归来见天子，天子坐明堂。\n策勋十二转，赏赐百千强。\n可汗问所欲，木兰不用尚书郎，\n愿驰千里足，送儿还故乡。\n爷娘闻女来，出郭相扶将。\n阿姊闻妹来，当户理红妆。\n小弟闻姊来，磨刀霍霍向猪羊。\n开我东阁门，坐我西阁床，\n脱我战时袍，著我旧时裳。\n当窗理云鬓，对镜帖花黄。\n出门看火伴，火伴皆惊忙；\n同行十二年，不知木兰是女郎。\n雄兔脚扑朔，雌兔眼迷离；\n双兔傍地走，安能辨我是雄雌？
杜少府之任蜀州|王勃|唐朝|城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。
从军行|杨炯|唐朝|烽火照西京，心中自不平。\n牙璋辞凤阙，铁骑绕龙城。\n雪暗凋旗画，风多杂鼓声。\n宁为百夫长，胜作一书生。
望月怀远|张九龄|唐朝|海上生明月，天涯共此时。\n情人怨遥夜，竟夕起相思。\n灭烛怜光满，披衣觉露滋。\n不堪盈手赠，还寝梦佳期。
过故人庄|孟浩然|唐朝|故人具鸡黍，邀我至田家。\n绿树村边合，青山郭外斜。\n开轩面场圃，把酒话桑麻。\n待到重阳日，还来就菊花。
望洞庭湖赠张丞相|孟浩然|唐朝|八月湖水平，涵虚混太清。\n气蒸云梦泽，波撼岳阳城。\n欲济无舟楫，端居耻圣明。\n坐观垂钓者，徒有羡鱼情。
留别王侍御维|孟浩然|唐朝|寂寂竟何待，朝朝空自归。\n欲寻芳草去，惜与故人违。\n当路谁相假，知音世所稀。\n只应守寂寞，还掩故园扉。
早寒江上有怀|孟浩然|唐朝|木落雁南度，北风江上寒。\n我家襄水曲，遥隔楚云端。\n乡泪客中尽，孤帆天际看。\n迷津欲有问，平海夕漫漫。
次北固山下|王湾|唐朝|客路青山外，行舟绿水前。\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。
观猎|王维|唐朝|风劲角弓鸣，将军猎渭城。\n草枯鹰眼疾，雪尽马蹄轻。\n忽过新丰市，还归细柳营。\n回看射雕处，千里暮云平。
使至塞上|王维|唐朝|单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。
辋川闲居赠裴秀才迪|王维|唐朝|寒山转苍翠，秋水日潺湲。\n倚杖柴门外，临风听暮蝉。\n渡头馀落日，墟里上孤烟。\n复值接舆醉，狂歌五柳前。
山居秋暝|王维|唐朝|空山新雨后，天气晚来秋。\n明月松间照，清泉石上流。\n竹喧归浣女，莲动下渔舟。\n随意春芳歇，王孙自可留。
秋登宣城谢脁北楼|李白|唐朝|江城如画里，山晓望晴空。\n两水夹明镜，双桥落彩虹。\n人烟寒橘柚，秋色老梧桐。\n谁念北楼上，临风怀谢公。
送友人|李白|唐朝|青山横北郭，白水绕东城。\n此地一为别，孤蓬万里征。\n浮云游子意，落日故人情。\n挥手自兹去，萧萧班马鸣。
渡荆门送别|李白|唐朝|渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。
塞下曲|李白|唐朝|五月天山雪，无花只有寒。\n笛中闻折柳，春色未曾看。\n晓战随金鼓，宵眠抱玉鞍。\n愿将腰下剑，直为斩楼兰。
子夜吴歌|李白|唐朝|长安一片月，万户捣衣声。\n秋风吹不尽，总是玉关情。\n何日平胡虏，良人罢远征。
月下独酌|李白|唐朝|花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时相交欢，醉后各分散。\n永结无情游，相期邈云汉。
题破山寺后禅院|常建|唐朝|清晨入古寺，初日照高林。\n曲径通幽处，禅房花木深。\n山光悦鸟性，潭影空人心。\n万籁此俱寂，惟闻钟磬音。
望岳|杜甫|唐朝|岱宗夫如何？齐鲁青未了。\n造化钟神秀，阴阳割昏晓。\n荡胸生层云，决眦入归鸟。\n会当凌绝顶，一览众山小。
春夜喜雨|杜甫|唐朝|好雨知时节，当春乃发生。\n随风潜入夜，润物细无声。\n野径云俱黑，江船火独明。\n晓看红湿处，花重锦官城。
水槛遣心|杜甫|唐朝|去郭轩楹敞，无村眺望赊。\n澄江平少岸，幽树晚多花。\n细雨鱼儿出，微风燕子斜。\n城中十万户，此地两三家。
旅夜书怀|杜甫|唐朝|细草微风岸，危樯独夜舟。\n星垂平野阔，月涌大江流。\n名岂文章著，官应老病休。\n飘飘何所似，天地一沙鸥。
月夜|杜甫|唐朝|今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。
前出塞|杜甫|唐朝|挽弓当挽强，用箭当用长。\n射人先射马，擒贼先擒王。\n杀人亦有限，列国自有疆。\n苟能制侵陵，岂在多杀伤。
春望|杜甫|唐朝|国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。
石壕吏|杜甫|唐朝|暮投石壕村，有吏夜捉人。\n老翁逾墙走，老妇出门看。\n吏呼一何怒，妇啼一何苦。\n听妇前致词：三男邺城戍。\n一男附书至，二男新战死。\n存者且偷生，死者长已矣。\n室中更无人，惟有乳下孙。\n有孙母未去，出入无完裙。\n老妪力虽衰，请从吏夜归，\n急应河阳役，犹得备晨炊。\n夜久语声绝，如闻泣幽咽。\n天明登前途，独与老翁别。
羌村|杜甫|唐朝|群鸡正乱叫，客至鸡斗争。\n驱鸡上树木，始闻叩柴荆。\n父老四五人，问我久远行。\n手中各有携，倾榼浊复清。\n莫辞酒味薄，黍地无人耕。\n兵戈既未息，儿童尽东征。\n请为父老歌，艰难愧深情。\n歌罢仰天叹，四座泪纵横。
游子吟|孟郊|唐朝|慈母手中线，游子身上衣。\n临行密密缝，意恐迟迟归。谁言寸草心，报得三春晖。
赋得古原草送别|白居易|唐朝|离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。
观刈麦|白居易|唐朝|田家少闲月，五月人倍忙。\n夜来南风起，小麦覆陇黄。\n妇姑荷箪食，童稚携壶浆，\n相随饷田去，丁壮在南冈。\n足蒸暑土气，背灼炎天光，\n力尽不知热，但惜夏日长。\n复有贫妇人，抱子在其旁，\n右手秉遗穗，左臂悬敝筐。\n听其相顾言，闻者为悲伤。\n家田输税尽，拾此充饥肠。\n今我何功德，曾不事农桑。\n吏禄三百石，岁晏有余粮。\n念此私自愧，尽日不能忘。
买花|白居易|唐朝|帝城春欲暮，喧喧车马度。\n共道牡丹时，相随买花去。\n贵贱无常价，酬直看花数。\n灼灼百朵红，戋戋五束素。\n上张幄幕庇，旁织巴篱护。\n水洒复泥封，移来色如故。\n家家习为俗，人人迷不悟。\n有一田舍翁，偶来买花处。\n低头独长叹，此叹无人喻。\n一丛深色花，十户中人赋。
旅宿|杜牧|唐朝|旅馆无良伴，凝情自悄然。\n寒灯思旧事，断雁警愁眠。\n远梦归侵晓，家书到隔年。\n沧江好烟月，门系钓鱼船。
伤田家|聂夷中|唐朝|二月卖新丝，五月粜新谷。\n医得眼前疮，剜却心头肉。\n我愿君王心，化作光明烛。\n不照绮罗筵，只照逃亡屋。
商山早行|温庭筠|唐朝|晨起动征铎，客行悲故乡。\n鸡声茅店月，人迹板桥霜。\n槲叶落山路，枳花明驿墙。\n因思杜陵梦，凫雁满回塘。
早梅|齐己|唐朝|万木冻欲折，孤根暖独回。\n前村深雪里，昨夜一枝开。\n风递幽香出，禽窥素艳来。\n明年如应律，先发映春台。
鲁山山行|梅尧臣|宋朝|适与野情惬，千山高复低。\n好峰随处改，幽径独行迷。\n霜落熊升树，林空鹿饮溪。\n人家在何许？云外一声鸡。
生查子·元夕|欧阳修|宋朝|去年元夜时，花市灯如昼。\n月上柳梢头，人约黄昏后。\n今年元夜时，月与灯依旧。\n不见去年人，泪湿春衫袖。
半山春晚即事|王安石|宋朝|春风取花去，酬我以清阴。\n翳翳陂路静，交交园屋深。\n床敷每小息，杖屦或幽寻。\n惟有北山鸟，经过遗好音。
庚子荐饥|戴复古|宋朝|杵臼成虚设，蛛丝网釜鬵。\n啼饥食草木，啸聚斫山林。\n人语无生意，鸟啼空好音。\n休言谷价贵，菜亦贵如金。
岳阳楼|杨基|明朝|春色醉巴陵，阑干落洞庭。\n水吞三楚白，山接九疑青。\n空阔鱼龙气，婵娟帝子灵。\n何人夜吹笛，风急雨冥冥。
郊野杂赋|高启|明朝|幽事向谁夸，孤吟对晚沙。\n浣衣江动月，系艇岸垂花。\n行蚁如知路，归凫自识家。\n一尊茅屋底，随意答春华。
即事|夏完淳|明朝|复楚情何极，亡秦气未平。\n雄风清角劲，落日大旗明。\n缟素酬家国，戈船决死生。\n胡笳千古恨，一片月临城。
别云间|夏完淳|明朝|三年羁旅客，今日又南冠。\n无限山河泪，谁言天地宽。\n已知泉路近，欲别故乡难。\n毅魄归来日，灵旗空际看。
春江花月夜|张若虚|唐朝|春江潮水连海平，海上明月共潮生。\n滟滟随波千万里，何处春江无月明。\n江流宛转绕芳甸，月照花林皆似霰；\n空里流霜不觉飞，汀上白沙看不见。\n江天一色无纤尘，皎皎空中孤月轮。\n江畔何人初见月？江月何年初照人？\n人生代代无穷已，江月年年望相似。\n不知江月待何人，但见长江送流水。\n白云一片去悠悠，青枫浦上不胜愁。\n谁家今夜扁舟子？何处相思明月楼？\n可怜楼上月徘徊，应照离人妆镜台。\n玉户帘中卷不去，捣衣砧上拂还来。\n此时相望不相闻，愿逐月华流照君。\n鸿雁长飞光不度，鱼龙潜跃水成文。\n昨夜闲潭梦落花，可怜春半不还家。\n江水流春去欲尽，江潭落月复西斜。\n斜月沉沉藏海雾，碣石潇湘无限路。\n不知乘月几人归，落月摇情满江树。
黄鹤楼|崔颢|唐朝|昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。
白雪歌送武判官归京|岑参|唐朝|北风卷地白草折，胡天八月即飞雪。\n忽如一夜春风来，千树万树梨花开。\n散入珠帘湿罗幕，狐裘不暖锦衾薄。\n将军角弓不得控，都护铁衣冷难着。\n瀚海阑干百丈冰，愁云惨淡万里凝。\n中军置酒饮归客，胡琴琵琶与羌笛。\n纷纷暮雪下辕门，风掣红旗冻不翻。\n轮台东门送君去，去时雪满天山路。\n山回路转不见君，雪上空留马行处。
走马川行奉送出师西征|岑参|唐朝|君不见走马川行雪海边，平沙莽莽黄入天。\n轮台九月风夜吼，一川碎石大如斗，随风满地石乱走。\n匈奴草黄马正肥，金山西见烟尘飞，汉家大将西出师。\n将军金甲夜不脱，半夜军行戈相拨，风头如刀面如割。\n马毛带雪汗气蒸，五花连钱旋作冰，幕中草檄砚水凝。\n虏骑闻之应胆慑，料知短兵不敢接，车师西门伫献捷。
登金陵凤凰台|李白|唐朝|凤凰台上凤凰游，凤去台空江自流。\n吴宫花草埋幽径，晋代衣冠成古丘。\n三山半落青天外，二水中分白鹭洲。\n总为浮云能蔽日，长安不见使人愁。
行路难|李白|唐朝|金樽清酒斗十千，玉盘珍馐值万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难！行路难！多歧路，今安在？\n长风破浪会有时，直挂云帆济沧海。
宣州谢朓楼饯别校书叔云|李白|唐朝|弃我去者，昨日之日不可留； \n乱我心者，今日之日多烦忧。 \n长风万里送秋雁，对此可以酣高楼。 \n蓬莱文章建安骨，中间小谢又清发。 \n俱怀逸兴壮思飞，欲上青天揽明月。 \n抽刀断水水更流，举杯销愁愁更愁。\n人生在世不称意，明朝散发弄扁舟。
将进酒|李白|唐朝|君不见，黄河之水天上来，奔流到海不复回。\n君不见，高堂明镜悲白发，朝如青丝暮成雪。\n人生得意须尽欢，莫使金樽空对月。\n天生我材必有用，千金散尽还复来。\n烹羊宰牛且为乐，会须一饮三百杯。\n岑夫子，丹丘生，将进酒，杯莫停。\n与君歌一曲，请君为我倾耳听。\n钟鼓馔玉不足贵，但愿长醉不复醒。\n古来圣贤皆寂寞，惟有饮者留其名。\n陈王昔时宴平乐，斗酒十千恣欢谑。\n主人何为言少钱，径须沽取对君酌。\n五花马，千金裘，\n呼儿将出换美酒，与尔同销万古愁。
梦游天姥吟留别|李白|唐朝|海客谈瀛洲，烟涛微茫信难求；\n越人语天姥，云霞明灭或可睹。\n天姥连天向天横，势拔五岳掩赤城。\n天台四万八千丈，对此欲倒东南倾。\n我欲因之梦吴越，一夜飞度镜湖月。\n湖月照我影，送我至剡溪。\n谢公宿处今尚在，渌水荡漾清猿啼。\n脚著谢公屐，身登青云梯。\n半壁见海日，空中闻天鸡。\n千岩万转路不定，迷花倚石忽已暝。\n熊咆龙吟殷岩泉，栗深林兮惊层巅。\n云青青兮欲雨，水澹澹兮生烟。\n列缺霹雳，丘峦崩摧。\n洞天石扉，訇然中开。\n青冥浩荡不见底，日月照耀金银台。\n霓为衣兮风为马，云之君兮纷纷而来下。\n虎鼓瑟兮鸾回车，仙之人兮列如麻。\n忽魂悸以魄动，恍惊起而长嗟。\n惟觉时之枕席，失向来之烟霞。\n世间行乐亦如此，古来万事东流水。\n别君去兮何时还？且放白鹿青崖间。须行即骑访名山。\n安能摧眉折腰事权贵，使我不得开心颜。
蜀道难|李白|唐朝|噫吁嚱，危乎高哉。\n蜀道之难，难于上青天。\n蚕丛及鱼凫，开国何茫然。\n尔来四万八千岁，不与秦塞通人烟。\n西当太白有鸟道，可以横绝峨眉巅。\n地崩山摧壮士死，然后天梯石栈相钩连。\n上有六龙回日之高标，下有冲波逆折之回川。\n黄鹤之飞尚不得过，猿猱欲度愁攀援。\n青泥何盘盘，百步九折萦岩峦。\n扪参历井仰胁息，以手抚膺坐长叹。\n问君西游何时还？畏途巉岩不可攀。\n但见悲鸟号古木，雄飞雌从绕林间。\n又闻子规啼夜月，愁空山。\n蜀道之难，难于上青天，使人听此凋朱颜。\n连峰去天不盈尺，枯松倒挂倚绝壁。\n飞湍瀑流争喧豗，砯崖转石万壑雷。\n其险也如此，嗟尔远道之人胡为乎来哉。\n剑阁峥嵘而崔嵬，一夫当关，万夫莫开。\n所守或匪亲，化为狼与豺。\n朝避猛虎，夕避长蛇；\n磨牙吮血，杀人如麻。\n锦城虽云乐，不如早还家。\n蜀道之难，难于上青天，侧身西望长咨嗟。
燕歌行|高适|唐朝|汉家烟尘在东北，汉将辞家破残贼。\n男儿本自重横行，天子非常赐颜色。\n摐金伐鼓下榆关，旌旆逶迤碣石间。\n校尉羽书飞瀚海，单于猎火照狼山。\n山川萧条极边土，胡骑凭陵杂风雨。\n战士军前半死生，美人帐下犹歌舞。\n大漠穷秋塞草腓，孤城落日斗兵稀。\n身当恩遇常轻敌，力尽关山未解围。\n铁衣远戍辛勤久，玉箸应啼别离后。\n少妇城南欲断肠，征人蓟北空回首。\n边庭飘飖那可度，绝域苍茫更何有。\n杀气三时作阵云，寒声一夜传刁斗。\n相看白刃血纷纷，死节从来岂顾勋。\n君不见沙场征战苦，至今犹忆李将军。
咏怀古迹|杜甫|唐朝|群山万壑赴荆门，生长明妃尚有村。\n一去紫台连朔漠，独留青冢向黄昏。\n画图省识春风面，环佩空归夜月魂。\n千载琵琶作胡语，分明怨恨曲中论。
客至|杜甫|唐朝|舍南舍北皆春水，但见群鸥日日来。\n花径不曾缘客扫，蓬门今始为君开。\n盘餐市远无兼味，樽酒家贫只旧醅。\n肯与邻翁相对饮，隔篱呼取尽馀杯。
蜀相|杜甫|唐朝|丞相祠堂何处寻，锦官城外柏森森。\n映阶碧草自春色，隔叶黄鹂空好音。\n三顾频烦天下计，两朝开济老臣心。\n出师未捷身先死，长使英雄泪满襟。
闻官军收河南河北|杜甫|唐朝|剑外忽传收蓟北，初闻涕泪满衣裳。\n却看妻子愁何在，漫卷诗书喜欲狂。\n白日放歌须纵酒，青春作伴好还乡。\n即从巴峡穿巫峡，便下襄阳向洛阳。
登楼|杜甫|唐朝|花近高楼伤客心，万方多难此登临。\n锦江春色来天地，玉垒浮云变古今。\n北极朝廷终不改，西山寇盗莫相侵。\n可怜后主还祠庙，日暮聊为梁甫吟。
登高|杜甫|唐朝|风急天高猿啸哀，渚清沙白鸟飞回。\n无边落木萧萧下，不尽长江滚滚来。\n万里悲秋常作客，百年多病独登台。\n艰难苦恨繁霜鬓，潦倒新停浊酒杯。
兵车行|杜甫|唐朝|车辚辚，马萧萧，行人弓箭各在腰。\n爷娘妻子走相送，尘埃不见咸阳桥。\n牵衣顿足拦道哭，哭声直上干云霄。\n道旁过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边庭流血成海水，武皇开边意未已。\n君不闻汉家山东二百州，千村万落生荆杞。\n纵有健妇把锄犁，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨？\n且如今年冬，未休关西卒。\n县官急索租，租税从何出？\n信知生男恶，反是生女好。\n生女犹得嫁比邻，生男埋没随百草。\n君不见，青海头，古来白骨无人收。\n新鬼烦冤旧鬼哭，天阴雨湿声啾啾。
茅屋为秋风所破歌|杜甫|唐朝|八月秋高风怒号，卷我屋上三重茅。\n茅飞渡江洒江郊，高者挂罥长林梢，下者飘转沉塘坳。\n南村群童欺我老无力，忍能对面为盗贼。\n公然抱茅入竹去，唇焦口燥呼不得，归来倚杖自叹息。\n俄顷风定云墨色，秋天漠漠向昏黑。\n布衾多年冷似铁，娇儿恶卧踏里裂。\n床头屋漏无干处，雨脚如麻未断绝。\n自经丧乱少睡眠，长夜沾湿何由彻。\n安得广厦千万间，大庇天下寒士俱欢颜，风雨不动安如山。\n呜呼，何时眼前突兀见此屋，吾庐独破受冻死亦足。
左迁至蓝关示侄孙湘|韩愈|唐朝|一封朝奏九重天，夕贬潮州路八千。\n欲为圣朝除弊事，肯将衰朽惜残年。\n云横秦岭家何在？雪拥蓝关马不前。\n知汝远来应有意，好收吾骨瘴江边。
酬乐天扬州初逢席上见赠|刘禹锡|唐朝|巴山楚水凄凉地，二十三年弃置身。\n怀旧空吟闻笛赋，到乡翻似烂柯人。\n沉舟侧畔千帆过，病树前头万木春。\n今日听君歌一曲，暂凭杯酒长精神。
西塞山怀古|刘禹锡|唐朝|王濬楼船下益州，金陵王气黯然收。\n千寻铁锁沉江底，一片降幡出石头。\n人世几回伤往事，山形依旧枕寒流。\n今逢四海为家日，故垒萧萧芦荻秋。
渔翁|柳宗元|唐朝|渔翁夜傍西岩宿，晓汲清湘燃楚竹。\n烟销日出不见人，欸乃一声山水绿。\n回看天际下中流，岩上无心云相逐。
钱塘湖春行|白居易|唐朝|孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。
望月有感|白居易|唐朝|时难年荒世业空，弟兄羁旅各西东。\n田园寥落干戈后，骨肉流离道路中。\n吊影分为千里雁，辞根散作九秋蓬。\n共看明月应垂泪，一夜乡心五处同。
琵琶行|白居易|唐朝|浔阳江头夜送客，枫叶荻花秋瑟瑟。\n主人下马客在船，举酒欲饮无管弦。\n醉不成欢惨将别，别时茫茫江浸月。\n忽闻水上琵琶声，主人忘归客不发。\n寻声暗问弹者谁，琵琶声停欲语迟。\n移船相近邀相见，添酒回灯重开宴。\n千呼万唤始出来，犹抱琵琶半遮面。\n转轴拨弦三两声，未成曲调先有情。\n弦弦掩抑声声思，似诉平生不得志。\n低眉信手续续弹，说尽心中无限事。\n轻拢慢捻抹复挑，初为霓裳后六幺。\n大弦嘈嘈如急雨，小弦切切如私语。\n嘈嘈切切错杂弹，大珠小珠落玉盘。\n间关莺语花底滑，幽咽泉流冰下难。\n冰泉冷涩弦凝绝，凝绝不通声暂歇。\n别有幽愁暗恨生，此时无声胜有声。\n银瓶乍破水浆迸，铁骑突出刀枪鸣。\n曲终收拨当心画，四弦一声如裂帛。\n东船西舫悄无言，唯见江心秋月白。
梦天|李贺|唐朝|老兔寒蟾泣天色，云楼半开壁斜白。\n玉轮轧露湿团光，鸾珮相逢桂香陌。\n黄尘清水三山下，更变千年如走马。\n遥望齐州九点烟，一泓海水杯中泻。
雁门太守行|李贺|唐朝|黑云压城城欲摧，甲光向日金鳞开。\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死。
河湟|杜牧|唐朝|元载相公曾借箸，宪宗皇帝亦留神。\n旋见衣冠就东市，忽遗弓剑不西巡。\n牧羊驱马虽戎服，白发丹心尽汉臣。\n唯有凉州歌舞曲，流传天下乐闲人。
锦瑟|李商隐|唐朝|锦瑟无端五十弦，一弦一柱思华年。\n庄生晓梦迷蝴蝶，望帝春心托杜鹃。\n沧海月明珠有泪，蓝田日暖玉生烟。\n此情可待成追忆？只是当时已惘然。
无题其一|李商隐|唐朝|相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。
无题其二|李商隐|唐朝|昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。
筹笔驿|李商隐|唐朝|猿鸟犹疑畏简书，风云常为护储胥。\n徒令上将挥神笔，终见降王走传车。\n管乐有才真不忝，关张无命欲何如？\n他年锦里经祠庙，梁父吟成恨有余。
安定城楼|李商隐|唐朝|迢递高城百尺楼，绿杨枝外尽汀洲。\n贾生年少虚垂泪，王粲春来更远游。\n永忆江湖归白发，欲回天地入扁舟。\n不知腐鼠成滋味，猜意鹓雏竟未休。
村行|王禹偁|宋朝|马穿山径菊初黄，信马悠悠野兴长。\n万壑有声含晚籁，数峰无语立斜阳。\n棠梨叶落胭脂色，荞麦花开白雪香。\n何事吟余忽惆怅，村桥原树似吾乡。
山园小梅|林逋|宋朝|众芳摇落独暄妍，占尽风情向小园。\n疏影横斜水清浅，暗香浮动月黄昏。\n霜禽欲下先偷眼，粉蝶如知合断魂。\n幸有微吟可相狎，不须檀板共金樽。
戏答元珍|欧阳修|宋朝|春风疑不到天涯，二月山城未见花。\n残雪压枝犹有桔，冻雷惊笋欲抽芽。\n夜闻归雁生乡思，病入新年感物华。\n曾是洛阳花下客，野芳虽晚不须嗟。
中秋松江新桥对月和柳令之作|苏舜钦|宋朝|月晃长江上下同，画桥横绝冷光中。\n云头艳艳开金饼，水面沉沉卧彩虹。\n佛氏解为银色界，仙家多住玉华宫。\n地雄景胜言不尽，但欲追随乘小风。
暑旱苦热|王令|宋朝|清风无力屠得热，落日着翅飞上山。\n人固已惧江海竭，天岂不惜河汉干？\n昆仑之高有积雪，蓬莱之远常遗寒。\n不能手提天下往，何忍身去游其间？
新城道中|苏轼|宋朝|东风知我欲山行，吹断檐间积雨声。\n岭上晴云披絮帽，树头初日挂铜钲。\n野桃含笑竹篱短，溪柳自摇沙水清。\n西崦人家应最乐，煮芹烧笋饷春耕。
有美堂暴雨|苏轼|宋朝|游人脚底一声雷，满座顽云拨不开。\n天外黑风吹海立，浙东飞雨过江来。\n十分潋滟金樽凸，千杖敲铿羯鼓催。\n唤起谪仙泉酒面，倒倾鲛室泻琼瑰。
雨中登岳阳楼望君山|黄庭坚|宋朝|投荒万死鬓毛斑，生出瞿塘滟滪关。\n未到江南先一笑，岳阳楼上对君山。\n满川风雨独凭栏，绾结湘娥十二鬟。\n可惜不当湖水面，银山堆里看青山。
登快阁|黄庭坚|宋朝|痴儿了却公家事，快阁东西倚晚晴。\n落木千山天远大，澄江一道月分明。\n朱弦已为佳人绝，青眼聊因美酒横。\n万里归船弄长笛，此心吾与白鸥盟。
雨中再赋海山楼|陈与义|宋朝|百尺阑干横海立，一生襟抱与山开。\n岸边天影随潮入，楼上春容带雨来。\n慷慨赋诗还自恨，徘徊舒啸却生哀。\n灭胡猛士今安在？非复当年单父台。
游山西村|陆游|宋朝|莫笑农家腊酒浑，丰年留客足鸡豚。\n山重水复疑无路，柳暗花明又一村。\n萧鼓追随春社近，衣冠简朴古风存。\n从今若许闲乘月，拄杖无时夜叩门。
书愤|陆游|宋朝|早岁那知世事艰，中原北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间。
临安春雨初霁|陆游|宋朝|世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。
插秧歌|杨万里|宋朝|田夫抛秧田妇接，小儿拔秧大儿插。\n笠是兜鍪簑是甲，雨从头上湿到胛。\n唤渠朝餐歇半霎，低头折腰只不答。\n秧根未牢莳未匝，照管鹅儿与雏鸭。
闻时事|戴复古|宋朝|昨报西师奏凯还，近闻北顾一时宽。\n淮西勋业归裴度，江右声名属谢安。\n夜雨忽晴看月好，春风渐老惜花残。\n事关气数君知否，麦到秋时天又寒。
过零丁洋|文天祥|宋朝|辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死，留取丹心照汗青。
金陵驿|文天祥|宋朝|草合离宫转夕晖，孤云飘泊复何依。\n山河风景元无异，城郭人民半已非。\n满地芦花和我老，旧家燕子傍谁飞？\n从今别却江南路，化作啼鹃带血归。
初夏江村|高启|明朝|轻衣软履步江沙，树暗前村定几家。\n水满乳凫翻藕叶，风疏飞燕拂桐花。\n渡头正见横渔艇，林外时闻响纬车。\n最是黄梅时节近，雨余归路有鸣蛙。
咏梅|高启|明朝|琼姿只合在瑶台，谁向江南处处栽。\n雪满山中高士卧，月明林下美人来。\n寒依疏影萧萧竹，春掩残香漠漠苔。\n自去何郎无好咏，东风愁寂几回开？
咏煤炭|于谦|明朝|凿开混沌得乌金，藏蓄阳和意最深。\n爝火燃回春浩浩，洪炉照破夜沉沉。\n鼎彝元赖生成力，铁石犹存死后心。\n但愿苍生俱饱暖，不辞辛苦出山林。
雨余小步|王夫之|明朝|莲花莲叶柳塘西，疏风疏雨斜照低。\n竹箨冠轻容雪鬓，桃枝杖滑困春泥。\n垂虹疑饮双溪水，砌草新添一寸荑。\n不似孤山闲放鹤，鹁鸠恰恰向人啼。
甲辰八月辞故里|张煌言|明朝|国破家亡欲何之？西子湖头有我师。\n日月双悬于氏墓，乾坤半壁岳家祠。\n惭将赤手分三席，敢为丹心借一枝。\n他日素车东浙路，怒涛岂必属鸱夷。
鱼服|夏完淳|明朝|投笔新从定远侯，登坛誓饮月氏头。\n莲花剑淬胡霜重，柳叶衣轻汉月秋。\n励志鸡鸣思击楫，惊心鱼服愧同舟。\n一身湖海茫茫恨，缟素秦庭矢报仇。
由丹阳入京|夏完淳|明朝|万里山河拱旧京，楚囚西去泪如倾。\n斜风衰柳丹阳郭，细雨孤帆白下城。\n残梦忽惊三殿报，新愁翻觉一身轻。\n从军未遂平生志，遗恨千秋愧请缨。
虎丘题壁|陈恭尹|清朝|虎迹苍茫霸业沉，古时山色尚阴阴。\n半楼月影千家笛，万里天涯一夜砧。\n南国干戈征士泪，西风刀剪美人心。\n市中亦有吹箫客，乞食吴门秋又深。
咏钱|袁枚|清朝|人生薪水寻常事，动辄烦君我亦愁。\n解用何尝非俊物，不谈未必定清流。\n空劳姹女千回数，屡见铜山一夕休。\n拟把婆心向天奏，九州添设富民侯。
杂感|黄景仁|清朝|仙佛茫茫两未成，只知独夜不平鸣。\n风蓬飘尽悲歌气，泥絮沾来薄幸名。\n十有九人堪白眼，百无一用是书生。\n莫因诗卷愁成谶，春鸟秋虫自作声。
夜坐|龚自珍|清朝|沉沉心事北南东，一睨人材海内空。\n壮岁始参周史席，髫年惜堕晋贤风。\n功高拜将成仙外，才尽回肠荡气中。\n万一禅关砉然破，美人如玉剑如虹。
菩萨蛮|温庭筠|唐朝|小山重叠金明灭，鬓云欲度香腮雪。\n懒起画蛾眉，弄妆梳洗迟。\n照花前后镜，花面交相映。\n新帖绣罗襦，双双金鹧鸪。
相见欢|李煜|五代|无言独上西楼，月如钩，寂寞梧桐深院锁清秋。\n剪不断，理还乱，是离愁，别是一般滋味在心头。
浪淘沙|李煜|五代|帘外雨潺潺，春意阑珊，罗衾不耐五更寒。梦里不知身是客，一晌贪欢。\n独自莫凭栏，无限江山，别时容易见时难。流水落花春去也，天上人间。
虞美人|李煜|五代|春花秋月何时了？往事知多少。小楼昨夜又东风，故国不堪回首月明中。\n雕栏玉砌应犹在，只是朱颜改。问君能有几多愁？恰似一江春水向东流。
望海潮|柳永|宋朝|东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。\n重湖叠巘清嘉，有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。
雨霖铃|柳永|宋朝|寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。\n多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？
蝶恋花|柳永|宋朝|伫倚危楼风细细，望极春愁，黯黯生天际。草色烟光残照里，无言谁会凭阑意。\n拟把疏狂图一醉，对酒当歌，强乐还无味。衣带渐宽终不悔，为伊消得人憔悴。
渔家傲|范仲淹|宋朝|塞下秋来风景异，衡阳雁去无留意。四面边声连角起。千嶂里，长烟落日孤城闭。\n浊酒一杯家万里，燕然未勒归无计。羌管悠悠霜满地。人不寐，将军白发征夫泪。
浣溪沙|晏殊|宋朝|一曲新词酒一杯，去年天气旧亭台，夕阳西下几时回？\n无可奈何花落去，似曾相识燕归来，小园香径独徘徊。
蝶恋花|欧阳修|宋朝|庭院深深深几许，杨柳堆烟，帘幕无重数。玉勒雕鞍游冶处，楼高不见章台路。\n雨横风狂三月暮，门掩黄昏，无计留春住。泪眼问花花不语，乱红飞过秋千去。
采桑子|欧阳修|宋朝|轻舟短棹西湖好，绿水逶迤。芳草长堤，隐隐笙歌处处随。\n无风水面琉璃滑，不觉船移。微动涟漪，惊起沙禽掠岸飞。
桂枝香·金陵怀古|王安石|宋朝|登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。\n念往昔、繁华竞逐。叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱、后庭遗曲。
江城子·密州出猎|宋朝|苏轼|老夫聊发少年狂，左牵黄，右擎苍。锦帽貂裘、千骑卷平冈。为报倾城随太守，亲射虎，看孙郎。\n酒酣胸胆尚开张，鬓微霜，又何妨？持节云中，何日遣冯唐？会挽雕弓如满月，西北望，射天狼。
水调歌头|苏轼|宋朝|明月几时有？把酒问青天。不知天上宫阙，今夕是何年，我欲乘风归去，又恐琼楼玉宇，高处不胜寒。起舞弄清影，何似在人间？\n转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。
念奴娇·赤壁怀古|苏轼|宋朝|大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。\n遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。
江城子|苏轼|宋朝|十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。\n夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。
浣溪沙|苏轼|宋朝|山下兰芽短浸溪，松间沙路净无泥，潇潇暮雨子规啼。\n谁道人生无再少？门前流水尚能西！休将白发唱黄鸡。
定风波|苏轼|宋朝|莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
临江仙|晏几道|宋朝|梦后楼台高锁，酒醒帘幕低垂。去年春恨却来时。落花人独立，微雨燕双飞。\n记得小蘋初见，两重心字罗衣。琵琶弦上说相思。当时明月在，曾照彩云归。
鹊桥仙|秦观|宋朝|纤云弄巧，飞星传恨，银汉迢迢暗度。金风玉露一相逢，便胜却人间无数。\n柔情似水，佳期如梦，忍顾鹊桥归路。两情若是久长时，又岂在朝朝暮暮。
卜算子|李之仪|宋朝|我住长江头，君住长江尾。日日思君不见君，共饮长江水。\n此水几时休，此恨何时已。只愿君心似我心，定不负相思意。
青玉案|贺铸|宋朝|凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。\n飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。
苏幕遮|周邦彦|宋朝|燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。\n故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。
如梦令|李清照|宋朝|常记溪亭日暮，沉醉不知归路。\n兴尽晚回舟，误入藕花深处。\n争渡，争渡，惊起一滩鸥鹭。
声声慢|李清照|宋朝|寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急！雁过也，正伤心，却是旧时相识。\n满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。这次第，怎一个愁字了得！
渔家傲|李清照|宋朝|天接云涛连晓雾，星河欲转千帆舞。彷佛梦魂归帝所，闻天语，殷勤问我归何处。\n我报路长嗟日暮，学诗漫有惊人句。九万里风鹏正举。风休住，蓬舟吹取三山去。
一剪梅|李清照|宋朝|红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。\n花自飘零水自流，一种相思，两处闲愁。此情无计可消除，才下眉头，却上心头。
醉花阴|李清照|宋朝|薄雾浓云愁永昼，瑞脑销金兽。佳节又重阳，玉枕纱厨，半夜凉初透。\n东篱把酒黄昏后，有暗香盈袖。莫道不销魂，帘卷西风，人比黄花瘦。
满江红|岳飞|宋朝|怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。\n靖康耻，犹未雪。臣子恨，何时灭。驾长车，踏破贺兰山缺。壮志饥餐胡虏肉，笑谈渴饮匈奴血。
念奴娇·过洞庭|张孝祥|宋朝|洞庭青草，近中秋、更无一点风色。玉鉴琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。\n应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。
卜算子·咏梅|陆游|宋朝|驿外断桥边，寂寞开无主。\n已是黄昏独自愁，更着风和雨。\n无意苦争春，一任群芳妒。\n零落成泥碾作尘，只有香如故。
南乡子·登京口北固亭有怀|辛弃疾|宋朝|何处望神州，满眼风光北固楼。千古兴亡多少事，悠悠。不尽长江滚滚流。\n年少万兜鍪，坐断东南战未休。天下英雄谁敌手？曹刘。生子当如孙仲谋。
青玉案·元夕|辛弃疾|宋朝|东风夜放花千树。更吹落，星如雨。宝马雕车香满路。凤箫声动，玉壶光转，一夜鱼龙舞。\n蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
清平乐·村居|辛弃疾|宋朝|茅檐低小，溪上青青草。\n醉里吴音相媚好，白发谁家翁媪。\n大儿锄豆溪东，中儿正织鸡笼。\n最喜小儿无赖，溪头卧剥莲蓬。
破阵子|辛弃疾|宋朝|醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。\n马作的卢飞快，弓如霹雳弦惊。了却君王天下事，赢得生前身后名。可怜白发生！
永遇乐·京口北固亭怀古|辛弃疾|宋朝|千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。\n元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？
菩萨蛮·书江西造口壁|辛弃疾|宋朝|郁孤台下清江水，中间多少行人泪？\n西北望长安，可怜无数山。\n青山遮不住，毕竟东流去。\n江晚正愁余，山深闻鹧鸪。
贺新郎|刘克庄|宋朝|国脉微如缕。问长缨、何时入手，缚将戎主。未必人间无好汉，谁与宽些尺度。试看取、当年韩五。岂有谷城公付授，也不干、曾遇骊山母。谈笑起，两河路。\n少时棋柝曾联句。\n叹而今、登楼揽镜，事机频误。闻说北风吹面急，边上冲梯屡舞。君莫道、投鞭虚语。自古一贤能制难，有金汤、便可无张许。快投笔，莫题柱。
扬州慢|姜夔|宋朝|淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。\n杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。
摸鱼儿·雁丘词|元好问|金朝|问世间，情是何物，直教生死相许？天南地北双飞客，老翅几回寒暑。欢乐趣，离别苦，就中更有痴儿女。君应有语：渺万里层云，千山暮雪，只影向谁去？\n横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与，莺儿燕子俱黄土。千秋万古，为留待骚人，狂歌痛饮，来访雁丘处。
天净沙·秋思|马致远|元朝|枯藤老树昏鸦，小桥流水人家，古道西风瘦马。\n夕阳西下，断肠人在天涯。
山坡羊·潼关怀古|张养浩|元朝|峰峦如聚，波涛如怒，山河表里潼关路。望西都，意踌躇。\n伤心秦汉经行处，宫阙万间都做了土。兴，百姓苦；亡，百姓苦。
